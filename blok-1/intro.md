# Вступ

Україна взяла курс на євроінтеграцію. Це свідомий вибір громадян та ключова вимога Революції Гідності 2013-2014 років. Українська влада оголосила перспективу членства в ЄС стратегічним орієнтиром українських прагнень до перетворення і ключовою метою, заради якої проводять реформи. Угода про асоціацію між Україною та ЄС — це результат поступової еволюції відносин з набуття Україною незалежності, які розпочалися ще у 1997 році. Це наслідок активної участі України в:

*  **Європейській політиці сусідства \(2003 р.\)**, яка стосується відносин між ЄС та країнами-сусідами. Її мета – поширення загальноєвропейських цінностей поміж «тісного кола друзів». Ця політика полягає у наданні певних стимулів в обмін на виконання відповідних вимог. Її реалізують через Плани дій, які приймають окремо щодо кожної країни-сусіда.
*  **«Східному Партнерстві» \(2008 р.\)** — політиці ЄС щодо східних країн–сусідів \(Вірменії, Азербайджану, Білорусі, Грузії, Молдови та України\). Вона передбачає політичну асоціацію та економічну інтеграцію цих країн до ЄС та поступову лібералізацію візового режиму.

