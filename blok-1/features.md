# Угода про асоціацію між Україною та ЄС та її особливості

Угода між Україною та Європейським Союзом — одна з найбільш «детальних угод про асоціацію, яку коли-небудь укладав Європейський Союз». Так її охарактеризував Президент Європейської Ради Герман ван Ромпей. Обсяг угоди – **486 статей** з 44 додатками, протоколами і спільною декларацією. Її офіційний текст налічує приблизно **2000 сторінок**. Це свідчить, що це безпрецедентний, як за обсягом, так і за рівнем деталізації, документ.   
  
 По суті, Угода про асоціацію має на меті поглиблення політичних та економічних відносин між Україною та ЄС через створення розширеного інституційного механізму і закріплення нових положень щодо зближення законодавства. Особливе значення має прагнення створити **поглиблену та всеосяжну зону вільної торгівлі** \(ПВЗВТ\), що веде до поступової інтеграції України до Внутрішнього ринку ЄС.   
  
 Угода про асоціацію належить до окремої групи «інтеграційних угод». Це угоди, які містять принципи, поняття та положення права ЄС, що тлумачать і застосовують таким чином, ніби інша держава є «віртуальним» членом ЄС. Крім добре відомих багатосторонніх Договору про Європейський Економічний Простір \(ЄЕП\), Договору про Енергетичне Співтовариство \(Договір про ЕнС\) і Угоди про спільний європейський повітряний простір, існує мало прикладів двосторонніх угод такого типу.   
  
     
  
 Можна стверджувати, що Угода про асоціацію між Україною та ЄС створює новий тип інтеграції без набуття членства. Вона має три особливості: **всеохоплюючий**, **комплексний** і **обумовлений** характер.  
  
 **Всеосяжність**  
 Угода про асоціацію – це всеосяжна рамкова угода, положення якої поширюються на весь спектр відносин між Україною та ЄС. Вона містить положення щодо низки заходів ЄС, включно з співробітництвом і зближенням в галузі зовнішньої політики і політики безпеки \(СЗБП\), а також співробітництвом в галузі свободи, безпеки і юстиції \(СБЮ\).   
  
 **Комплексність**  
 Комплексний характер Угоди пояснюється не тільки регулюванням усіх сфер відносин, а і поставленими цілями. Зокрема — досягненням поступової економічної інтеграції України у Внутрішній ринок ЄС через створення поглибленої та всеосяжної зони вільної торгівлі між ЄС та Україною \(ПВЗВТ\). Досягнення «поглибленої» інтеграції вимагає значного наближення національного законодавства до _acquis_ ЄС, зокрема складних механізмів забезпечення однакового тлумачення і ефективного застосування відповідного національного законодавства ЄС та _acquis_ ЄС.  
  
 **Обумовленість**  
 Угода про асоціацію ґрунтується на суворій обумовленості \(англ. «conditionality»\). У Преамбулі прямо вказано, що _«політична асоціація та економічна інтеграція України в Європейський Союз залежатиме від результатів імплементації цієї Угоди, а також забезпечення Україною поваги до спільних цінностей та досягнення зближення з ЄС у політичній, економічній та правовій сферах»_. Зв'язок між виконанням зобов’язань іншою країною та поглибленням співпраці з ЄС — ключова характеристика Європейської Політики Сусідства \(ЄПС\) і Східного Партнерства \(СП\).

